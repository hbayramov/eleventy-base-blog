---
title: İnandığım Tanrı
date: 2018-07-29
layout: layouts/post.njk
---

Bu yazıda əsasən, hansı Tanrıya inandığımı yarı-fəlsəfi dəlillə başa salmağa çalışacağam. Bununla mən, kimisə Allaha inandırmağa çalışmıram. Sadəcə, məsələnin rasional tərəfinin olduğunu göstərmək istəyirəm. Onsuz da, mənə görə Allaha inam məsələsi biraz da "qəlb" məsələsidir. Sırf quru rasionallıqla da olmur.

Heç şübhəsiz, filosoflar Allahın varlığı haqda əsrlər boyu geniş tədqiqatlar apararaq dəlillər irəli sürüblər. Mən burada o dəlillərdən sadəcə biri haqda danışacağam. İstəyən daha geniş şəkildə araşdırma apara bilər. Yazacaqlarım əsasən oxuğum kitablara əsaslanır və bunu ən çox müsəlman olan bir şəxsin hansı bir Allaha inandığını öyrənə bilməsi üçün yazıram. Əlbəttə yazını ancaq müsəlmanlar oxumalıdır demirəm. Məncə hər iki tərəf oxusa daha yaxşı olar. Çünki bu yazıdan sonra ümidliyəm ki, Bəs “Tanrı varsa Tanrını kim yaratdı?”, “Tanrı özündən böyük daş yarada bilər?” və s. sayağı suallara bir son verilər. Bu tip suallar həqiqətən gülüncdür. Çünki, qarşı tərəfin mövzudan nə qədər xəbərsiz olduğunu göstərir.

Mövcud və ya var olan hər bir şey ya müstəliq ya da asılı(varlığı başqa səbəbə əsaslanan) varlıqdır (the necessary being ya da the contingent being). Bütün varlığı asılı varlıq adlandıra bilmərik. Çünki, asılı varlıqların səbəbə ehtiyacı vardır. Əgər bütün səbəblər asılı olsa və onların hər birinin yaradan səbəbə ehtiyacı olsa onda heç bir varlıq mövcud olmazdı. Bu haqda ətraflı danışacağam səbr edin. Davam edək. Başqa dildə desək, səbəblər sonsuz ola bilməz. Səbəblər silsiləsi elə bir səbəbə dayanmalıdır ki, həmin səbəb müstəqil olsun. Heç bir səbəbə bağlı qalmasın.

Bu ən sadə yarı-fəlsəfi dəlildir. Sırf rasional və ağıla əsaslanan dəlillərdəndir. Buna İbn Sinanın imkan metod dəlili deyilir. Yəni hissi və təcrübə yolu ilə əldə edilmə deyil. Hiss və təcrübə yolu ilə 1 milyon il də keçsə Allahın varlığını sübut edə bilməyəcəyik. Bunu yazı ilərlədikçə çox rahat anlayacaqsınız. Çünki Allah hər hansı bir hiss ilə hiss edilə bilsə və ya təcrübə edilə bilsə, o onsuz da Allah olmaz. Əsas məsələ də elə budur. Yəni Allah cisim olabilməz. Biz təbiət elmlərinin inkişafı ilə ancaq Allahın varlığına sübut olabiləcək nişanələr tapa bilərik. Yəni biz həmişə bir tərəfdə John Lennox, William Lane Craig və s. kimi dindar alimlər və digər tərəfdə Richard Dawkins, Sam Harris və s. kimi ateist alimlərin mübahisələrinə şahid olacayıq. Çünki sənə görə hiss və təcrübə yolu ilə əldə edilən məlumatlar Tanrının varlığına dəlildirsə başqasına görə sadəcə təsadüf olabilər. Əlbəttə elmin sürətli inkişafı sayəsində kainatın sonsuz olması kimi bəzi materialist arqumentlər çürüdülüb. Çörək ağacı kimi əsas təkamül nəzəriyyəsi ayaqda qalır desək yanılmarıq (Təkamül nəzəriyyəsi ilə İslam arasında ixtilaf var demirəm). Amma bu o qədər vacib məsələ deyil. Dediyim kimi çox əlacsız qalınsa sənin boşluqların Tanrısına inandığın (God of the Gaps) iddia ediləcək, elm bunu tapabilmədiyi üçün Tanrı ilə əlaqələndirirsiz deyiləcək və s. Yəqin bu Xristianlıq və İslam fəlsəfə məktəbləri arasında olan fərqlərdəndir ki, qərbin bəzi alimləri hər hansı bir hadisə bəlli bir qanunlar çərçivəsində baş verəndə orada Tanrının ola bilməyəcəyini düşünürlər. Halbuki, biz Tanrını varlıq səbəbi kimi görürük. Sadəcə quru maddələrin bəlli qanunlara görə bir-biri ilə toqquşaraq hadisənin baş verməsi yerinə bunun yanında varlıq səbəbinin Tanrı olduğunu iddia edirik. Varlıq səbəbi mövzusuna gələcəyik.

İndi biraz mövzunu şaxələndirək. Hər bir cümlə iki əsas məfhumdan ibarətdir. Bunlar cümlənin subyekti (haqqında danışılan) və predikatıdır (subyektə istinad verilən). Məsələn, “Günəş işıq saçır” cümləsində “günəş” subyekt, “işıq saçır” predikatdır. Burada 3 hal mümkün ola bilər.
1. Predikatın subyektə istinad verilməsi qeyri-mümkündür. Məsələn, 3 ədədi 4 ədədindən böyük olması.
2. Predikatın subyektə istinad verilməsi zəruridir. Məsələn, 2 ədədi 4 ədədinin yarısıdır.
3. Predikatın subyektə istinad verilməsi nə qeyri-mümkün nə də zəruridir. İmkan kateqoriyasına daxildir. Məsələn, başımızın üstündə günəşin işıq saçması.

Məntiq elmində birincisi “imkansızlıq”, ikincisi “zərurət” və üçüncü əlaqə “imkan” adlanır. Ona görə mövcud olan varlıqlar barədə elm olunur. Qeyri-mümkün varlıqlar müzakirə obyekti deyil. Bu səbəbdən varlıqlar ya müstəqil ya da asılı varlıqlardır. Müstəqil varlıq əbədi və sonsuzdur. Heç bir səbəbə ehtiyacı yoxdur. Bir şeyin müəyyən bir zamanda yox olması və sonra varlıq qazanması onu asılı varlıq kateqoriyasına salır. Deməli,

1. müstəqil varlıq, başqasından asılı olmayan və həmişə var olan varlıqdır.
2. asılı varlıq, var olması üçün başqasına bağlı olan varlıqdır.

Varlıqların müstəqil və ya asılı olması barədə 3 ehtimal var.

1. Bütün varlıqlar müstəqildir.
2. Bütün varlıqlar asılıdır.
3. Varlıqların bəzisi asılı, bəzisi isə müstəqildir.

1 və 3 ehtimallara əsasən müstəqil varlıq sübut olunur. Tək olması hələ qalır. İndi isə gələk varlıqların hamısının asılı olma məsələsinə. Yəni sonsuzluğa gedən səbəb-nəticə məfhumuna.

Hər bir asılı varlıq müəyyən bir səbəbdən asılıdır.

Bəzi filosoflar hər bir varlığın bir səbəbə ehtiyacı olduğunu düşünmüşlər. Bu yanılmalıdır. Çünki hər varlıq səbəbdən asılı deyil. Hər asılı varlıq bir səbəbdən asılıdır. Allah isə müstəqil varlıqdır.

Səbəblərin silsiləsi sonsuz ola bilməz. Sonsuzluq anlayışının bu arada bir paradoks olduğunu səhv etmirəmsə ilk dəfə Alman riyaziyyatçısı David Hilbert həzrətləri göstərməyə çalışıb. Burada Hilbertin sonsuzluq haqda dediklərini danışmaq istəmirəm.

Hilbert, sonsuzluq haqda olan açıqlamasına youtube da daha ətraflı baxa bilərsiniz. Mənim ən xoşuma gələn TEDin hazırladığı animasiyadır.

Səbəblərin sonsuzluğu da absurddur. Yəni bütün varlığın hamısının asılı təsəvvür etsək və dayaq nöqtəsi olmasa, heç bir varlıq ərsəyə gəlməyəcək. Bunu ipə asılı olan alma kimi düşünün. Sonra almanın asılı olduğu ipdə bir ipdən asılı olsun və beləcə getsin. Əgər sonda bir yerdə dayanmasa alma yerə düşəcək. Bunu biraz düşünərək qeyri-mümkün olduğunu anlaya bilərsiniz.

Məsələn, bir otaqda 5 nəfər adam olduğunu fikirləşin. Hər bir nəfər digər bir nəfərin otaqdan çıxmasıyla otaqdan çıxacağını deyir. Əgər bu qanun 5 nəfərin 5'inə də şamil edilsə otaqdan heç kəs çıxa bilməyəcək. Professor Dawkins, “əgər dünyanın bir dizayneri varsa bəs onu kim dizayn elədi” kimi cümləsi də elə bu asılı varlıqların sonsuzluğudur. Ən pisi isə bu bizi paradoksdan başqa bir yerə götürməməsidir.

Bu baxımdan səbəbsiz Allaha inam “səbəb-nəticə” qanunun pozulması demək deyil. Əslində bütün varlıqların asılı olması “səbəb-nəticə” qanunun pozulmasıdır.

Bura qədər ümidvaram hər şey anlaşıldı. İlk dəfə də anlamamaq çox normaldır. Mən özüm bu məsələlər ilə maraqlanmağa təzə başlayan da bir şeyi 10 dəfə oxuyurdum. Üzərində çoxlu düşündükçə daha rahat anlaşılmağa başlanır. Nəticədə hamı bəzi insanlar kimi filosof olaraq doğulmur. Neysə, indi isə keçək müstəqil varlığın yəni Allahın təkliyi və çoxluğu və ən əsası ehtiyacsızlıq mövzusuna. Əgər ehtiyacsızlıq mövsuzu tam şəkildə idrak edilsə, problemlərin %95-i əmin olun həllini tapar. Çünki əsasən Allahın ehtiyacızlıq attributunu görməzdən gələrək çox absurd iddialar iləri sürülə bilir.

İndi bir insan kainatdakı təsirli səbəblərin, səbəbsiz bir ilk təsirli səbəb ehtiyacı olmadan tək halda təsirli olmalarına dayanaraq bunu rədd edə bilər. Yazının bu hissəsində ehtiyaclı olan hər bir şeyin bir səbəbə ehtiyacı olduğunu göstərməyə çalışacağam. Yəni əgər bir canlı və cansız hər hansı bir şey zərrə qədər belə ehtiyaclı olsa deməli həmin o ehtiyacı qarşılamaq üçün bir səbəbə də ehtiyacı vardır.

İnsan ağlına gətirə bilər ki, bir maddə də müstəqil ola bilər? Niyə məhz Allaha müstəqil varlıq deyə bilərik, amma maddəyə yox. Bu məsələni aydınlaşdırmaq üçün Allahın sifətlərini tanımalı və yaranmışların xüsusiyyətlərinin Allahda var olmamasını anlamağa çalışmalıyıq. Deməli,

1. Bütün varlıqlardan ehtiyacsız olması
2. Bütün varlıq onun nəticəsi olması

Bu 2 məsələ haqqında olduqca geniş şəkildə fəlsəfə və ilahiyyat kitablarında dəlillər təqdim olunub. Burada isə məsələ sadə şəkildə izah olunacaq. Məndən burada Tanrı və Fəlsəfə haqda semester dərsi verməyi yəqinki gözləmirsiz.

Müəyyən bir zaman kəsiyində bir varlıqın yox olması onun ehtiyaclı və asılı olmasını göstərir. Müstəqil varlıq isə ehtiyacsız olduğuna görə bütün zamanlarda və həmişə var olmuşdur. Əzəli və Əbədidir. Yəni həmişə var olub və olmaya davam edəcək. Çünki əgər, bəlli bir zaman var olmasa idi var olması üçün bir səbəbə ehtiyacı olacaqdı. Bu da onun asılı bir varlıq olmasını göstərir ki, bu müstəqil varlıq ola bilməz. Yox əgər nə vaxtsa aradan gedəcəksə yenə müstəqil varlıq ola bilməz. Çünki ancaq ehtiyaclı varlıq bəlli bir vaxt gələndə həmin o ehtiyacı qarşılaya bilməyib yox olabilər (ya da funksionallığını itirər desək bəlkə daha düz olar). Hər ehtiyaclı varlıq yox olabilmə potensialına sahibdir.

Digər bir şey isə zəruri varlığın sadə olmasıdır.

![alt text](/img/dawkins-delusion.png)

Professor Dawkins, Tanrı yanılması kitabında nizamlı mürəkkəbliyi açıqlamaq üçün Tanrı məfhumundan istifadə edilə bilməyəcəyini deyir. Çünki bu qədər düzənli mürəkkəb bir sistem yaradan Tanrı özüdə mürəkkəblik tələb edəcək. Yəni qısacası Tanrının sadə ola bilməyəcəyini deməyə çalışıb. Birdə, biz sadə dedikdə Tanrının təkliyini nəzərdə tuturuq. Yəqin ki, sifət anlamında sadə başa düşməmisiz.

Əgər Allah (ya da Tanrı olsun) sadə olmasa onun varlığını təşkil edən üzvlərə ehtiyaclı olacaqdır. Ehtiyaclı olan hər hansı bir varlıq müstəqil varlıq ola bilməz. Həmin o ehtiyacları qarşılaması üçün başqa səbəblərə ehtiyacı olacaq. Bu da Allah tərifinə zidd olan bir şeydir.

Bütövlükdə bir şeyin hissələrdən düzəlməsi onun cisim olduğunu dəlalət edir. Cismani bir varlığın müstəqil varlıq olabilməsi ümumiyyətlə mümkün deyil. Allah cismani deyil mücərrəd varlıqdır. Allah gözlə görülüb və ya digər hissiyat orqanları ilə qavranıla bilməz. Bunun üçün cisim olmağa ehtiyac vardır. Allah üçün zaman və məkan da müəyyən edə bilmərik. Məkanda olan hər bir şey bəlli bir həcmə malikdir. Zamanda var olsa dəqiqələrə və anlara bölünər. Hətta ağlımızda bir düz xətt kimi belə düşünə bilmərik. Çünki zehnimizlə o xətti parçalara ayıra bilərik. Zəruri varlıqda dəyişkənlik ola bilməz. Onsuz da zaman olmayan bir yerdə dəyişənlik ola bilməz (orta məktəb fizika və riyaziyyatı). Yəni tərsdən də götürsək, dəyişkənlik olmadığı üçün zaman da olmur. Çünki hər hansı sadə bir dəyişkənlik onun ehtiyaclı olmasına dəlildir. Bəzi alimlər, zaman olmasa dəyişiklik olmaz, amma dəyişiklik olmasa zamanın var olub-olmayacağını bilə bilmərik deyib. İkinci ehtimalı qəbul etməsəniz belə ilk ehtimalı nəzərə ala bilərsiniz. Çünki zaman içində var olan hər bir varlıq anlara bölünmüş olur. Zaman özü isə iki nöqtə arasındakı dəyişim miqdarıdır. Bunu Allah üçün nəzərdə tuta bilmərik. Çünki hal dəyişimi sadəcə ehtiyacı olan bir şey üçün tutarlı ola bilər.

Qısacası, Allahda çatışmazlığı, məhdudiyyəti və ehtiyacı bildirən heç bir xüsusiyyət var ola bilməz. Müstəqil varlıq olabilmənin başlıca şərtləri bunlardır.
İndi biri deyə bilər ki, 3 adam yığışır bir evi tikə bilirsə, insanı da bir neçə səbəb həmin şəkildə yarada bilər. Burada artıq tək səbəb arqumentidə sual altında qalır. Bu məsələ olduqca ciddi məsələdir. Qərb filosofları sırf buna görə yəni maddənin bir neçə təsir edici səbəbi olabildiyinə görə tək “varlıq” səbəbini inkar ediblər. Ona görə gəlin səbəblər haqda danışaq.

Allah səbəb olması xüsusi bir məna kəsb edir. Burada məqsəd sadə bir maddi təsirdən getmir. Əksinə ona varlığını bəxş etməkdən gedir. Məsələn, bir bitkinin cücərməsi üçün ehtiyacı olan səbəblər toxum, əkinçi, münbit torpaq, su, havaya ehtiyacı vardır. Səbəbləri müxtəlif aspektdən bir neçə hissəyə bölmək mümkündür. Məsələn, nəticənin varlığının asılı olduğu səbəblər “həqiqi səbəblər” adlanır. Digər səbəb növü isə “köməkçi səbəbləridir”. Əkinçi bitki üçün köməkçi səbəbdir. Çünki, bitkinin həyatına davam etməsi üçün əkinçiyə ehtiyacı yoxdur (yəni əkinçi bir an olmasa bitkidə olmayacaq deyə bilmərik). Əkinçi olmasa da bitki əkildiktən sonra inkişafında olacaqdır. Əkinçi olmadığı üçün varlığına son qoyulmayacaq. Burada həmçinin “əvəzedici səbəblər” və əvəzolunmayan səbəblər də mövcuddur. Fəlsəfədə səbəb, nəticədən əvvəl gəlmir. Əsasən sadəcə elm ilə tanış olan və fəlsəfi bir mövzüya şərh verməyə çalışan insanlar belə səhvlərə yol verir (qüsursuzluq kimi). Fəlsəfi olaraq səbəb daima var olmalıdır. Məsələn, suyun axması üçün boru bunun maddi səbəbi olur amma suyun daima axmasına səbəb olan isə varlıq səbəbidir. Varlıq səbəbi sudan əvvəl gəlmir. Daima ordadır.

Allah üçün istifadə olunan səbəb “varlıq” səbəbidir. Bunu bir neçə fərqli misal ilə başa salmağa çalışacağam. Məsələn, insan müəyyən təsəvvür canlandıranda ya da bir işi görməyə qərarı alanda həmin vaxt zehni təsəvvür və iradə kimi nəfsani və psixoloji hadisələr yaradır. Zehni təsəvvür və iradənin varlıq səbəbi insan psixikası və ya onun ruh dünyasıdır. Yəni bir an insan psixikası ya da ruhu var olmasa onlarda var olmayacaqdır. Həmçinin zehni təsəvvür və iradəyə səbəb olan köməkçi səbəblərdə vardır. Məsələn, insanın sağlam olması, düzgün düşünə bilmə qabilliyəti olması və s. kimi. Köməkçi səbəblər varlıq səbəbi sayıla bilməzlər. Çünki onlar olmasa da həqiqətdə həmin nəticə varlığını zəif də olsa davam etdirir. Yəni yox olmur.

Digər bir misal isə elektrik cərəyanı olsun. Bunu da deyim ki, elektrik cərayanı, insanın psixikası öz-özlüyündə asılı varlıqlardır. Yəni bunlar sadəcə varlıq səbəbini beynimizdə rahat canlandırmaq üçün çəkdiyim misallardır. Neysə, qayıdaq cərayanımıza. Elektrik cərayanı var olduqca evimizdə işıq var olacaqdır. İkinci, üçüncü və s. ampul yandırsaq da həmin elektrik cərəyanı onların varlıq səbəbi olacaqdır. Bir an cərəyan ortadan götürülsə bütün ampullar sönər. Burada diqqətli olmalıyıq. Həm də çox. Çünki, elektrik cərəyanı ampullar arasında bölünə bilər. Mən sadəcə misal olsun deyə bunu dedim. Allahın insanlara verdiyi varlıq səbəbi daha üst bir şeydir. Yəni cərayan kimi insanlar arasında bölünmür. Elektrik cərayanı varlıq səbəbini anlamamıza sadəcə köməkçi olmaq üçün uyğun misaldır. Çünki, hər bir şeyin tək varlıq səbəbi vardır. O da Allahdır. Onu var saymasaq heç bir varlıq var ola bilməz. Bu biraz beyninizi qarışdırmış olsa belə fərqli kitablara ya da filosoflara baş vuraraq daha təmin edici cavablar ala biləcəyinizi ümid edirəm. Mən bu iki misalı varlıq səbəbini anlamaq üçün daha uyğun olduğu qənaətindəyəm.

Varlıq səbəbindən anlaya bilərik ki, deistlərin dediyi kimi Allah bizi yaradıb və kənara çəkilməyib. Çünki kənara çəkilmə deyə bir şey mümkün ola bilməz. Əgər kənara çəkilsə bu zaman köməkçi səbəb olmuş olar. Qurani Kərimdə “Quşları uçuran bizik”, “Gəmiləri dənizlərdə bizim əmrimizlə hərəkət edir”, “Göyləri tutan bizik” və s. kimi ayələr buna əsaslanır. Yəni orada hərhansı bir mexaniki prosedur və ya fiziki qanunlar inkar edilmir. Köməkçi səbəblər öz yerində qalır, varlıq səbəbi də öz yerində. Çox təəsuf ki o ayələr üzərindən araşdırma etmədən dinin üzərinə xətt çəkənlər olur. Hələ təfsirə belə baxmadan, Ərəbcə həmin ayəni araşdırmadan. Neysə, mövzumuz Quran deyil. O başqa vaxta qalsın.

İnsanlara süni intellekt ilə canlıya bənzər insan da yarada bilərlər. Açığı, bu biraz çətin məsələdir. Çünki, nə qədər ağıllı və insan kimi bir robot ortaya qoysaq da həmin robotun bir işi gördüyü an həmin işi gördüyünün şüurunda olması mümkünsüzdür. Məsələn, robota istilik hiss edəndə özündən soyuqluq verərək onu söndürə bilən ya da ondan qaça bilən bir funksionallıq əlavə edə bilərik. Ancaq robot yandığının şüurunda ola bilməyəcək. Yenə biz özümüz kimi insan bir robot düzətdiyimizi düşünsək belə onun varlıq səbəbi ola bilmərik. Biz olmayanda da o öz işinə davam edəcək. Biz yanlız robotun köməkçi səbəbiyik.

Müstəqil varlığın iki dənə olduğunu varsaysaq. Nəticədə olan şey = varlıq olur. Varlıq olan şey, bölünməz tək bir şeydir. Yəni həyat kimi. Həyat ya vardır ya da yoxdur. İnsan həyatı iki batereya ilə işləyən bir şey deyil. Varlıq bölünməyən bir şey olduğuna görə bunun iki səbəbi ola bilməz (varlıq səbəbindən söhbət gedir). Əgər iki dənə zəruri varlıq olsun deyilsə çox problem çıxar. Məsələn, onlardan biri budur ki, iki ayrı şeydən danışmaq üçün onlardan birini digərindən fərqləndirən xüsusiyyətindən danışmalıyıq. İki dənə müstəqil varlıq olub onları fərqləndirən hər hansı bir xüsusiyyətə sahib olsalar, deməli, birində olan bir şey digərində yoxdur. Həmin o varlıq özündə olmayan bir xüsiyyətə ehtiyaclı olacaq. Müstəqil varlığı ehtiyaclı olarsa müstəqil varlıq olmaz. Digər bir şey isə nizam barəsindədir ki, əgər 2 və ya daha çox müstəqil varlıq olsa dünya da hər hansı bir nizam olmaz. Məsələn, insanı ayrı bir müstəqil varlıq və bitkiləri də ayrı bir müstəqil varlıq yaratsa bunların ehtiyacları bir-birlərindən tamamilə fərqli olacaq. Yəni bir-birilərinə ehtiyaclı olmayacaqlar. Bu da hal-hazırki kainat üçün deyiləcək uyğun bir söz deyil. Dünyada var olan nizamı materialist, teist və s. hamı qəbul edir. Heç kəs aktiv səbəbi inkar etmir. Problem bunların şüurlu şəkildə icra edəndə də olur.

Əslində danışılası uzun bir mövzudur. Mən, əlimdən gəldiyi qədər qısa hala salmağa çalışdım. Çünki, bəziləri həqiqətən hamının Allaha kor-koranə inandığını düşünür. Salamat qalın!